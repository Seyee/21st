<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="css/story.css">
    <link href='https://unpkg.com/boxicons@2.1.4/css/boxicons.min.css' rel='stylesheet'>
    <link rel="icon" href="https://i.ibb.co/wzmFxgF/image.png" type="image/x-icon" />
    <title>Full Story</title>
</head>
<body>
        <nav class="navbar">
            <div class="navdiv">
                <ul>
                    <li><a href="dashboard.html">Home</a></li>
                    <li><a href="story.html">Read Story</a></li>
                    <li><a href="plot.html">Plot</a></li>
                    <li><a href="setting.html">Setting</a></li>
                    <li><a href="characters.html">Characters</a></li>
                    <li><a href="conflict.html">Conflict</a></li>
                    <li><a href="symbolism.html">Symbolism</a></li>
                    <li><a href="pov.html">Point of View</a></li>
                    <li><a href="theme.html">Theme</a></li>
                </ul>
            </div>
        </nav>

        <div class="container">
            <div class="title">FULL STORY OF</div>
            <div class="main-title">   "Troll"</div>
            <div class="subtitle">MAIKLING KUWENTO NI</div>
            <div class="author">Nicko Manipis de Guzman</div>
        

        <!--STORY-->
        <div class="story">
            <pre>
                Para akong nagbubukas ng aparador tuwing nagbubukas 
                ng Facebook. Ang dami kong pagpipilian, iba’t ibang katauhan 
                ang ilalabas at ipapakita sa napakaraming tao.
                Buti na lang at inalok sa akin ang trabahong ito. Tamangtama no’n,
                kagagradweyt ko lang ng college. Wala na ngang 
                kwenta ang college ko, wala pang kwenta ang kurso ko—
                Hospitality Management. Call center rin naman bagsak ko, alam 
                ko ‘yun, dami pang arte sa pangalan ng kurso. Kesyo gusto ni 
                Mama na maging chef ako, e ayaw ko. Hindi ko naman talaga 
                alam kung ano’ng gusto kong gawin. Unang-una, kailangan na 
                bang malaman? E, p*cha, wala pa akong beinte, ang aga pa para 
                masabi kung ano ba talaga gusto ko.
                At gano’n na nga ang nangyari. Sinubukan ko namang 
                mag-aplay sa mga hotel tsaka restawran, para lang makuntento 
                si Mama. Wala. Ni isa sa limang inaplayan ko, walang 
                tumanggap sa akin. Lagi na lang natatalo ng ibang college. 
                Bwisit. Kaya, ayun, ako ang tama sa huli. Napagod na rin si 
                Mama sa akin kaya hinayaan na lang niya ako. Basta raw ba may 
                trabaho. Naging isang ganap na nga akong call center agent.
                Nakakakalma rin pala ang pagko-call center, akalain mo 
                ‘yun. ‘Yung paulit-ulit na gawain, nakakabalisa, oo, pero may 
                bagay na nakakapagkalma sa akin dahil sa paulit-ulit na ’yun. 
                Siguro dahil pinatitigil ako sa pag-iisip nito; nakatutok lang ang 
                atensyon ko do’n. O dahil siguro hindi ko na nga kailangang 
                masyadong mag-isip kaya ako nakakalma. Ewan ko, ang labo. 
                Basta, nawala ang isip ko no’n sa kung kuntento ba ‘ko sa buhay 
                ko. Nawala ako sa paulit-ulit na mekanismo; pinaamo ang utak ko.
                E, nagsawa ako. Bumalik ‘yung pag-iisip ko. Siguro 
                pangatlong buwan ko na no’n sa agency. Naburyong ako sa 
                trabaho, nainis. Minsan nga, nasa internet na lang ako, inaaliw 
                ang sarili ko. Nakakatawa ring magbasa ng comments section,
                mga taong nag-aaway-away sa mga troll. O sa phone, kahit mga 
                lumang laro at app pinagtitiyagaan ko. Paulit-ulit na akong nag
                Fruit Ninja at nakailang sugar rush na ako sa Candy Crush, 
                nakakasawa. Sabi ng mga katrabaho ko, mag-upgrade raw ako 
                sa gadgets ko para hindi ako magsawa at maka-download ng 
                mga bagong app. Luma na raw ‘yung Fruit Ninja tsaka Candy 
                Crush. P*ta sila.
                Handa na akong mag-resign no’n nang biglang may 
                nagmessage sa akin sa Facebook. Klinik ko ang pulang 
                notification na kulang sa pansin. Isang itim na equal sign sa 
                maputing background ang litrato ng nag-message, galing raw 
                kay “TAYO Networking Inc.” Nakalagay sa mensahe:
                “Good day to you!
                We are TAYO Networkinig Inc., ang kinabukasan mo sa 
                tagumpay! We are an outsourcing and networking agency that 
                caters to the different social media websites. Our aim is for the 
                widespread of our multi-tasking and omnipotent online 
                community to invest on compelling discourse about pressing 
                issues and stake controversial opinions on local and 
                international topics.”
                Ay, wow, ingles. Mukhang opisyal, nasa ingles ‘yung sulat.
                “It is a happy day that we announce that after careful and long 
                screening of your profile, we have chosen YOU to be part of 
                this growing community of entrepreneur-communicators of this 
                generation.”
                
                Ano? Chosen? Di naman pala talaga walang kwenta ang 
                college ko.
                “TAYO Networking Inc. congratulates you in advance for taking 
                this step towards your immediate success and contentment.
                The first step to joining our community is to present yourself at 
                our main office for a briefing. In this briefing, you will learn more 
                about the nature of our job and our objectives and protocols in 
                doing them, how much it pays, and who our bosses are.
                Once again, welcome to TAYO Networking Inc.! We hope to 
                see you there and don’t be late!
                Remember, in TAYO Networking, you can be anyone!
                Here are the details of your appointment:
                ADDRESS: TAYO Networking Inc. Main Headquarters, #1 
                Balimbing Street, TAYO Development Corporation Village, 
                Quezon City
                SCHEDULE: Saturday, 4:15pm – 5:00pm”
                Ang assuming ng kumpanyang ‘to. Akala nila 
                tatanggapin ko agad, ‘kaasar. Pero pupuntahan ko pa rin. Buti na 
                lang at Sabado, hindi sasagasa sa duty. Tsaka, ano bang 
                mawawala sa akin?
                Disenteng polo lang na may disenyong stripes (para 
                bagay sa logo nila, isip ko), slacks, at black shoes ang suot ko. 
                Nag-taxi na ako papunta, di ko alam kung pa’no magkomyut 
                do’n. Ang nakakagulat, alam agad nu’ng taxi driver. ‘Yung 
                pangalawa raw niyang anak, do’n din daw sa TAYO, dalawang 
                taon na. Sa isip ko, totoo naman pala itong TAYO, akala ko 
                scam. Mabuti na ang maging sigurado, daming nababalitang 
                panloloko ngayon. Sobrang gumaan daw sila sa pamumuhay 
                talaga no’ng pumasok ‘yung anak niya (na wala yatang pangalan 
                dahil hindi binanggit ni minsan ni manong), dami raw benefits, 
                mataas kita. Buong biyahe, daldal lang siya nang daldal kung 
                gaano sila nakaahon sa hirap; kung gaano sila nakaipon para 
                makabili ng bahay at kung gaano kalaki ang tulong ng TAYO sa 
                anak niya at sa buong pamilya. Nakakarindi na, sa totoo lang, 
                para akong nanood o nakinig ng kontestant sa Wowowilee o Eat 
                Bulaga. OA sa pasasalamat, akala mo Diyos ang 
                pinasasalamatan. Alangan namang bumaba pa ako sa dahilang 
                ‘yun, e siya lang may alam ng daan. Tsaka malamig ang aircon 
                ng kotse, ayos na rin.
                “E, bakit nagta-taxi pa rin po kayo kung talagang 
                gumaan na buhay n’yo? Hindi ba dapat okay na kayo kung
                talagang mataas kita ng anak mo?”
                Natahimik si Manong. Na-offend yata. Nako, sa isip ko, 
                baka ako ngayon ang pababain nito. Maya-maya, binuksan niya 
                ang radyo at di na nagsalita. Buti na lang at papasok na kami ng 
                village kaya medyo kumampante ang loob ko.
                Ang daming pulis sa labas ng tarangkahan papasok ng 
                village, akala mo tuloy Malakanyang. Mula sa labas, makikita 
                ang malawak na entrada ng village, puro hilera lang ng mga 
                puno at bulaklak. Ang sarap siguro tumira dito. Pinatigil kami 
                ng isang pulis at pinababa ang bintana ng taxi. Tiningnan ako 
                nang maigi ng pulis, matagal. Tsaka nginitian.
                “Welcome sa TAYO Networking Inc. Handa na ang mga 
                boss sa conference room. Dumiretso ka lang sa main office 
                building at lapitan ang receptionist. Maghintay ka lang sa labas ng kwarto.”
                Irorolyo ko na sana pababa ang bintana, biglang may 
                pahabol pa ang pulis: “May aplikante rin pala bago sa iyo na 
                lalabas sa conference room. Bawal magusap, estriktong 
                ipinapatupad ng mga boss.”
                
                Kinabahan ako sa bilin ng pulis; seryoso ang tono at 
                mukha. Kaya siniguro kong sundin ito.
                Kung maganda na ang entrada, mas maganda pa pala sa 
                loob. Nagkalat ang mga matatayog na haligi ng mga halaman at 
                eksotikong bulaklak, malalaking fountain na malakristal ang 
                tubig sa linaw, at mga estatwang kaparis ng mga ginawa ng 
                Griyegong iskultor. May kapansin-pansin nga lang sa mga 
                estatwang ito: lahat sila, pugot ang ulo. Nu’ng una, natakot ako 
                kasi, p*cha, lahat pugot ang ulo. Pero, naisip ko na may mga 
                ganyan naman talagang estatwa. Hindi ako expert sa art-art na 
                ‘yan pero alam ko may ganyan talaga; naalala ko nu’ng kumuha 
                ako ng Art Studies na klase dati.
                Naghanap ako ng mga bahay o mansyon na tabi-tabi, 
                village kasi ang nakasulat sa address ng kumpanya. Wala. Puro 
                damo, puno, at halaman. May ganito pa pala sa loob ng Maynila, 
                ang galing. Habang mas tinititigan ko ang lawak, napapansin 
                kong nakakalula pala. Parang hindi natural ‘yung lawak at 
                ganda, ewan ko ba.
                Pagdating sa may pangatlong fountain, naaninag ko na 
                ang malaking gusaling pupuntahan namin ng taksing nasakyan 
                ko. Napakaputi ng malaking gusali; parang mga parisukat na 
                iba’t ibang haba na pinagsama-sama kaya hindi ko mawari kung 
                ilang palapag ba mayro’n. Kakaiba ang arkitektura, di ko 
                maintindihan basta malaki. Halos sa salamin rin gawa ang buong 
                gusali. At kagulat-gulat, wala akong nakikitang mga tao sa loob. 
                Walang mga naka-power suit na may headphone sa ulo at may 
                itim na checkboard, naglalakad-lakad. Walang mga taong 
                nagkakape o nag-uusap. Walang tao. Ano bang klaseng 
                networking na kumpanya ‘to, minumulto. Do’n lang talaga ako 
                napaisip na baka niloloko lang ako nito. Ano ‘yung pinagsasabi 
                nilang “growing community”, nasaan? Wala na akong 
                magagawa, wala nang atrsan ito. Ilang metro na lang, 
                nasa harapan na ako ng gusali.
                Mahaba rin ang entrada ng gusali. Ang hilig naman sa 
                ganito ang lugar na ito, nakakasuya. Isang mataas na pintong 
                gawa sa kristal ang tumambad sa harapan ng gusali. Nakita ko 
                ang mga CCTV: kabi-kabila at sinusundan ang aking galaw. 
                Kusang bumukas ang mga salamin na pinto.
                May babaeng nakapusod at nakaitim na blouse sa may 
                gitna ng malawak na—sa tingin ko—ay reception area ng gusali. 
                Kita na mula sa malayo ang suot niyang headphone na may mic 
                na nakausli na nakatapat sa may bibig niya. Ay, salamat at may 
                tao pala, sa isip ko. Lumapit ako sa kinaroroonan ng babae. 
                Nakakulong ang babae sa isang pabilog na mesa. Naroon na 
                lahat ng kailangan niya sa munting pabilog na ‘yun: may kabinet 
                na mababa at may kompyuter sa kaliwang gawi niya. Tumayo 
                agad siya nang maramdam niyang papalapit na ako sa kanya.
                “Hi, good afternoon! You’re the 4:15?”
                Tumango ako.
                “You’re a bit early, so you would have to wait a few 
                minutes, is that okay?”
                Himala, maaga ako. Tumango ako. Ngumiti.
                “How’s your travel, where did you come from?”
                “Diyan lang ako, wala ngang trapik, e.” Hindi ako 
                makatingin nang diretso sa kanya, ang saya niya masyado.
                “Oh, that’s good to hear! Did you find our place 
                welcoming? We boast of our vast
                grasslands and canopy trees.”
                “A, oo, maganda nga.” Gusto ko pa sanang itanong kung 
                bakit pugot lahat ng ulo ng mga estatwa pero ‘wag na lang.
                “Okay, if you’re all set, please let me escort you to the 
                waiting area of the conference room. Follow me, please.”
                Sinundan ko siya at naglakad sa isa na namang 
                mahabang pasilyo. Kinabahan ako bigla. Sumakay kami ng 
                elevator. Nakita ko na apat lang ang button: basement, 
                mezzanine, conference, at top. Ang weird, sa isip ko; ang laki-laki
                ng building pero apat lang na palapag. Pinindot niya ang 
                “Conference.” Umakyat ang elevator.
                Mas kinabahan ako dahil sa katahimikan paakyat ng 
                elevator. Hindi na ako kinausap pa ng receptionist. Pagkababa 
                sa elevator, hindi na sumama sa akin ang babae.
                “Go ahead, just sit there for a moment. Once the other 
                person leaves the room, you may enter. Good luck!” Sabay ngiti. 
                Magsasara na ang elevator nang may ihabol na bilin ang babae.
                “Oh, and don’t talk to each other. You may be the last 
                applicant for today and will only be getting in contact with one 
                person here but rules are rules. Strict protocol!” Nag-iba ang 
                tono ng babae, nawala ang saya sa mata nang sabihin niya ‘yun. 
                Pero, bigla agad siyang ngumiti. At tuluyan nang nagsara ang elevator.
                Tumingin ako sa waiting area. Walang laman maliban sa 
                couch na itim, mesang kristal, water dispenser sa gilid, at maliit 
                na basurahan sa tabi nito. Wala man lang magazine sa mesa. 
                Umupo ako sa couch, tumingin sa labas. Tanaw mula doon ang 
                magugulo at nagtataasang mga gusali at bahay ng Quezon City 
                at ang sanga-sangang mga kable ng mga poste at highway. Ay, 
                oo nga, nasa Maynila pa rin pala ako. Masyado akong nawili sa 
                lugar na ito. Nakalimutan kong nasa Quezon City pa rin pala ako.
                Pagkatapos kong aliwin ang sarili ko sa dalawang baso 
                ng tubig at paglalakad, bumukas ang pinto. Lalaking nakapolo 
                rin, slacks, at black shoes. Mukha siyang masaya. Nawala nang 
                konti ang kaba ko. Nagkatinginan kami pero umiwas agad siya. 
                Protocol nga pala. Dumiretso siya ng elevator.
                Nang magsara ang pinto ng elevator, ako naman ang 
                pumasok sa conference room. Puti na nga ang pintura ng kwarto, 
                ang lakas pa ng ilaw, nakakasilaw na. May mahabang mesa sa 
                may harap, nakapatong ang tatlong laptop na nakaharap sa 
                nagiisang silya sa harap nito. Sa likod ng mesa, salamin. Kita 
                ang buong Quezon City sa salamin. Naglakad ako papuntang 
                harap ng mesa, papunta sa nag-iisang silya. Umupo ako. Nasaan 
                ang mga boss? Inisip ko, baka nag-break lang. Tinitigan ko ang 
                itim na mga iskrin ng laptop; natatanaw ko ang sarili ko. Inayos 
                ko ang polo ko at buhok.
                “Our last applicant!”
                Biglang may nagsalita. Lumingon-lingon ako, hinahanap 
                kung saan nanggaling ang boses. Tumingin ako sa mga laptop at 
                nilapitan ang mga ito.
                “Don’t stand too close, nakikita ka kaya namin.”
                “Pero hindi mo kami makikita.”
                Hindi ko na alam kung aling laptop ang nagsasalita. 
                Bahala na, magsasalita na lang ako dito.
                Klinaro ko ang lalamunan ko, ipapakilala ko na sarili ko.
                “Huwag ka nang magsayang ng laway, kilala ka na 
                namin.”
                Natameme ako.
                “Tutal, ikaw na ang huling aplikante, ‘wag na tayong 
                magpaligoy-ligoy pa.”
                “Makinig ka na lang sa amin, ha? We’re already tired.”
                Tumango ako.
                “So, ang TAYO Networking Inc. ay, according to your 
                letter of invitation ay—”
                “Ano po, isa pong outsourcing and networking agency 
                that caters to social media—”
                “Yada-yada-yada, yes, whatever. Long story’s short, 
                agency kami na nagha-hire ng mga troll sa internet.”
                “Alam mo naman na siguro kung ano ang troll, ano?”
                “Maliban na lang kung nakatira ka sa Mars.”
                Tumango ako. P*cha, may agency pala ‘tong mga troll 
                na ‘to.
                “So, our agency caters to the ruling elite, political 
                dynasties, and the rich families-"
                “The Ayalas, Sys, Gokongweis, Villars, Cojuangcos, 
                Romualdezes, Aquinos,
                Marcoses—”
                “And our job is to protect their names.”
                “And the new battleground, as they say, is the social 
                media networking sites.”
                “So, we ask our applicants to become these warriors in 
                this battleground. And since these social networking sites don’t 
                care if the people who actually use them are real—”
                “They only care about how many, sa totoo lang.”
                “Numbers game naman ‘yan forever!”
                “We will create and recruit as many warriors as we can.”
                “So, for newbies like you, we only allow three personas.”
                “At mahirap na ‘yun i-handle, sa totoo lang.”
                “But, as time passes, we track your performance. We can 
                trace your every move.”
                “Every move.”
                Napalunok ako. Every move? Ano ‘to, Pinoy Big 
                Brother?
                “S’yempre, just to keep track of your progress! And, 
                overtime, we will allow you to create more personas!”
                “Kung kaya mo pa.”
                “Questions?”
                Katahimikan. Hindi ako makapagsalita. Ang daming 
                impormasyon; hindi
                ko maproseso. Pero ang unang lumabas na tanong ay ang 
                sweldo. Bago pa ako
                makapagsalita, naunahan na naman ako.
                “Ay, shucks, nakalimutan natin ang pinakamahalagang 
                detalye!”
                “Alin?”
                “Sweldo!”
                Tawanan silang tatlo.
                “Your starting salary will be 30, 000 pesos. Per month.”
                Tumaginting ang mga mata ko. Ito na ‘yun.
                “Kailan ako pwedeng magsimula?”
                Tawanan lang sila. Bukas na bukas raw ay pwedeng-pwede na 
                dahil hindi naman ito desk job na kailangang puntahan 
                araw-araw sa main office. “Work from home,” ‘ika nga nila. 
                Ako na raw ang bahala sa paggawa ng mga persona, hindi naman 
                kailangang seryosohin kasi pangalan lang ang kailangan. 
                Nagpirmahan na ng kontrata. Tapos ang meeting.
                Kinagabihan, nakagawa na ako ng tatlo. Si Kiko, si 
                Jessy, at si Romy. Kumukuha lang ako ng random na litrato sa 
                Google para sa mga profile pictures nila. Minsan nga, hindi na 
                kailangang tao, e. Kahit cartoons o kotse. O sunset. Pare-parehong 
                pangalan pero iba-ibang picture kada social media site. 
                Iyong mga nilalagay naman naming comment, copy-paste lang 
                ‘yun galing sa agency na tinitingnan na lang namin kung akma 
                ba do’n sa post. Kaya, hindi ko kailangang mag-isip. Pero, 
                Malaki ang bayad—mas malaki kahit sa ano pang pinagtrabahuhan 
                at inaplayan ko. Kaya, okay na lang rin kahit paulit-ulit.
                Sa taas ng sahod, wala na yata akong mairereklamo. 
                Nabibili ko na ang lahat ng gusto ko: mamahaling damit na may 
                tatak ng Armani, Polo, Marks & Spencer, masasarap na pagkain 
                na tatlo ang digit sa menu kada plato, at sangkatutak na gadget 
                na iba’t iba ang laki ng iskrin. S’yempre, ‘yung mga gadget ay 
                para na rin sa trabaho pero para talaga sa mga apps ko ‘yun. 
                Gusto ko sana ng kotse at condo kaso kapag gusto kong mag-ipon, 
                tumataginting na naman mga mata ko sa mga 
                dagatdagatang mga bagay sa mall.
                Nagtaka ang maraming tao sa paligid ko sa biglaang pag-iba ng buhay ko. 
                Basta ang sinasabi ko, bagong trabaho. Wala 
                na rin naman silang maitatanong pa kasi nakikinabang sila dahil 
                panay ang libre ko. Nako, lalo na mama ko, may bagong blouse
                buwan-buwan; at linggo-linggo kami kung kumain sa labas. Ako 
                na nga ang nagbabayad ng kuryente’t tubig namin. Ang sarap 
                maging mayaman; ang gaan ng buhay.
                Ginalingan ko pa sa trabaho, kailangan ko pa ng pera. 
                Lahat talaga tiniktikan ko; lahat ng post basta tungkol sa pulitika 
                o kahit ba binanggit lang ang pangalan ng politiko, comment 
                lang. Hindi ko tinantanan mga posts sa internet, maya’t maya 
                ang like, status, at comment ko. Pero, minsan, napapaisip talaga 
                ako sa trabahong ‘to. Ang dali—napakadali kung ikukumpara 
                ko sa mga magsasaka at manggagawang nagpapawis talaga 
                tapos kakarampot ang sahod. E, ako, tiba-tiba sa pera tapos kung 
                ano-ano lang na kat*rantaduhan ang pinagsasasabi ko para 
                umangat pang lalo ang mga g*gong nagpapahirap sa kanila. 
                Inaaway ko ang mga tao para baguhin ang kasaysayan, para 
                bumango ang pangalan ng mga magnanakaw, mamamatay-tao, 
                at masasama sa bansa. Nagkakalat ako ng maling impormasyon! 
                Ang nakakaawa, ang daming naniniwala sa akin! P*cha, sabi ko, 
                kaya siguro troll ang tawag sa amin. Magic ang ginagawa 
                namin! Instant comment, baliktad ang kasaysayan, baliktad ang 
                moralidad, walang utak ang mga tao!
                Minsan, ‘pag nakokonsensya ako, mapapatitig na lang 
                ako sa langit; magmumuni kung ano ba itong ginagawa ko. Sa 
                isip ko, e kung tama naman itinuturo sa mga tao sa eskwelahan, 
                di naman nila ako—kami—paniniwalaan agad-agad, di ba? 
                Maayos pa naman ang sistema ng edukasyon natin, di ba? 
                Babalik ako sa kompyuter at malalaman ang sagot. Ayun, 
                sangkatutak na like at share sa picture ni Leni Robredo na may 
                sungay. Sangkatutak na puso at star sa status na “misinterpreted” 
                lang si Duterte tungkol sa panggagahasa sa babae at walang 
                kwenta ang media. Sangkatutak na retweet at reblog sa maganda 
                raw ang dulot ng Martial Law ni Marcos kahit pa ibinaon niya 
                ang Pilipinas sa malalalim na utang at pumatay ng marami para 
                sa “bagong lipunan.” Gusto kong itigil pero pagdating ng 
                sweldo, nawawala lahat ng pangamba ko. Iba nagagawa ng pera, grabe.
                Akala ko wala na akong mairereklamo: masaya na ako, 
                ang dami kong bagay, nasa akin na lahat ng gusto ko. Kaso, 
                nalunod ako sa mga materyal na bagay. Nagsawa ako sa mga 
                nabili ko. Naipon lang sila sa kwarto ko, sa buong bahay. Bumili 
                na ako ng condo kasi hindi na kasya sa bahay namin ang mga 
                bagong pinagbibili ko. Napapasaya ko naman mga tao sa paligid 
                ko kaya hindi ko naisip na madamot ako sa yamang ito. Isang 
                beses nga, wala akong mapaggastusan, nag-donate ako sa ospital 
                ng kalahati kong sweldo. Anonymous donation. Wala akong 
                magawa, e. Gano’n pala, ‘no, kapag mayaman o yumaman. 
                Hindi mo na alam kung saan gagastusin ang pera. 
                Gastos ako nang gastos para sa pagkain, pasyal, at 
                pasarap sa buhay. Bili ako nang bili ng mga binebenta sa TV na 
                mga stainless steel na palayok tsaka ‘yung magic na tuwalya na 
                kayang pumunas sa kahit anong sebo at mantsa, mga walang 
                kwentang bagay na itinatapon o ipinamimigay ko lang rin kung
                kani-kanino ‘pag nagamit ko na nang isang beses. Hanggang sa 
                magulat na lang ako na wala nang laman ang bangko ko. Patay.
                May naipon ako kahit papaano kaya tumagal kami ni 
                Mama sa perang iyon ng isang buwan. May sweldo pa ring 
                pumapasok pero hindi na nito nasusustentuhan ang mga bayarin; 
                lalo na dahil sa pagbili ng bagong condominium at pagtaas ng 
                bill sa kuryente at tubig dahil sa mamahaling mga palamuting 
                gadget sa bahay. Hindi kami nagpatalo sa pride. Pinanatili namin 
                ang karangyaan at yaman namin ni Mama kahit naghihirap na 
                kami. Gusto ko pa ring maranasan ang buhay-mayaman; 
                matagal ko itong pinangarap. Napakainit ng mga titig, 
                napakatalas ng mga tsismis. May kailangan akong gawin para 
                ipagpatuloy ang marangyang pamumuhay na ito.
                Humingi ako ng advance na sweldo sa TAYO 
                Networking Inc. Ito ang reply nila:
                “Good day, valued employee!
                The track record on your performance for TAYO Networking 
                Inc. is exceptional so your request for an advance in salary is 
                approved! On one condition.
                Though your performance is excellent, it is not sufficient. Our 
                great company is under attack, our accounts are slowly being 
                taken down and their identities have been compromised. The 
                people are more aware now of the nature of our work, and now 
                is the time more than ever that our employees need to step up 
                their game.
                In order to get the advanced salary, we are requesting you to 
                personalize your personas and make them more “alive” and 
                believable as entities on our social media sites. In short, make 
                them more sociable!
                Good luck and thank you for your undying support!
                Remember, in TAYO, you can be anyone!”
                Challenge accepted.
                Nagsimula ito sa paraan ng pagsagot sa comments 
                section, pag-reply sa tweets, at pag-status nila sa social media.
                Nu’ng una, kung ano ‘yung comment sa agency, iyon na ang 
                iko-comment ko. Pero, mas kinilala ko pa nga ang mga 
                personang ginawa ko. Bigla, si Kiko, mas palamura. Si Jessy 
                naman, mas madrama. At may sarili nang pananalita si Romy, 
                gumagamit ng maraming “charot” at “chaka.” Alam na ni Kiko 
                kung ano’ng mura ang sasabihin kapag may Yellowtard na 
                kumontra kay Duterte. Alam ni Jessy ang nakakaiyak na 
                kuwento kung paano tinulungan ng mga Sy gamit ang 
                foundation kapag may umatake sa kontrakwalisasyon ng SM. 
                Alam na ni Romy ang mga emoji at emoticon na gagamitin 
                kapag may nang-hashtag na #NeverAgain at #NeverForget 
                tungkol sa Martial Law, ill-gotten wealth, at human rights 
                violations ng mga Marcos. Alam na alam na nila.
                Dumaan ang buwan at linggo na puro ganito. Sobrang 
                natuwa ako kina Kiko, Jessy, at Romy. Talagang kinilala ko na 
                ang mga personang ito, binigyan ko na sila ng sariling buhay. 
                Hindi na lang ako nagko-comment at namba-bash ng mga social 
                media users bilang sila. Nagpo-post na rin ako ng mga ginagawa 
                nila sa pangaraw-araw: kung ano ang mga hilig nilang gawin 
                tuwing weekend; kung ano mga pinanonood nila sa TV at 
                sinehan sa mga libreng oras; kung ano ang mga paborito nilang 
                kainin at pasyalan, paboritong kulay, mga kinakatakutan, mga 
                pangarap sa buhay. Ang saya nito.
                Nagmensahe ang TAYO Networking Inc. Ang sabi nila:
                “Good day to you, valued employee!
                TAYO Networking Inc. has been keeping an eye on you and 
                your performance and we congratulate you for being one of the 
                top employees these past few months! As a reward, we are 
                giving you the special task of creating more personas for our 
                growing team! Congratulations on getting this once in a lifetime 
                task! We are expecting your new personas within the day. We 
                expect the same calibre of effort that you put in your previous 
                personas.
                Thank you and good luck!”
                Challenge accepted. Gumawa agad ako ng lima pang 
                persona. Kayod agad, personalize agad. Sige lang para sa pera. 
                Maya-maya, gumawa pa ako ng lima pa. Tapos, lima pa ulit. 
                Ang saya-saya, ang dami na namin!
                Di nagtagal, buhay na lang nila ang inaatupag ko. Wala
                na akong pakialam sa trabaho. Ang bago kong trabaho ay ang 
                pananatiling buhay ng mga persona.
                Dalawang linggo na akong di lumalabas ng bahay. 
                Kinakausap ako ni Mama pero hindi na lang ako sumasagot. 
                Nag-uunahan ang mga persona sa utak ko kung paano sasagutin 
                si Mama, nag-uunahan kung sino ang gustong mabuhay. Si 
                Kiko, nakasampung p*tang ina na dahil sa pagkaburyong. Si 
                Jessy, tumakbo na sa mga braso ni Mama at yumakap; 
                magdadrama at iiyak. Si Romy, tatawanan lang si Mama at 
                aayain si Mama na kumain sa baba. Pero, wala. Nakatitig lang si 
                Mama sa akin; naghihintay ng sagot. Nakikita ko sa mata niya 
                ang takot. Ano kaya ang nakikita niya sa mata ko? Kaninong 
                mata?
                Gumigising akong hindi ko na kilala kung sino ako. 
                ‘Yung talagang ako. Minumulat ko ang mata ko bilang si Kiko, 
                pinapatay ang alarm at sinasagad ang five minutes (na umaabot 
                ng fifteen minutes) pang tulog, hanggang sa bumangon ako’t 
                mag-almusal. Naliligo’t nagsesepilyo akong parang si Jessy; 
                napakaselan sa dumi pero alam kung gaano karaming minuto 
                lang dapat ang ibigay dito. Sumasakay ako ng FX dahil ayaw ni 
                Romy sa bus, nahihilo sa bilis.
                Hindi ko na alam.
                Hinanap ko kung sino na nga ba ako. Baon na sa 
                sangkatutak na account ang aking ako. Ang dami-dami ko nang 
                inilagay at inimbentong pangalan na hindi ko na maalala kung 
                kanino ba ‘yung akin, kung sino ba ako sa mga ‘yan. Click ako 
                nang click. Scroll ako nang scroll, pataas-pababa. Click. Mali, 
                sarado. Bukas ulit, click.
                Click.
                Biglang nagsara ang kompyuter. Nagdilim ang screen ng 
                monitor. Bumilis ang tibok ng puso ko, naramdaman kong 
                sumikip ang dibdib ko. Ginalaw-galaw ko ang mouse, pinindotpindot 
                ko ang power button. Wala. Binuksan ko ang iba ko pang 
                gadget: ang tablet, ang mga phone. Nagloloko lahat, nagsasara 
                kapag binubuksan ko. O kaya nagha-hang. Sumuko na ako. 
                Bumalik ako sa harap ng kompyuter at umupo sa silya sa harap 
                nito. Napatitig ako sa maitim na iskrin. Ang dilim-dilim. Sa 
                isang sandali, may aninag na nag-aaparisyon. Unti-unting 
                lumilinaw sa mga mata ko ang aninag sa iskrin. Nakita ko ang 
                isang mukha: hindi ko na kilala.
                </pre>
        </div>
    </div>
        

</body>
</html>